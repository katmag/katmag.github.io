---
published: false
title: KAIP ŽYDĖJIMAS VYŠNIOS „PO ŽVAIGŽDĖMIS“
layout: post
date: 2016-08-13T18:00:00.000Z
category: portfolio
tags: notes
image: kaip-zydejimas-vysnios\visi.jpg
meta: 'nuotraukos &#58; gjgkjh'
intro: >
  Jau septintąjį sezoną pradėjęs ir spėjęs įsibėgėti vasariškiausias kino
  projektas „Kinas po žvaigždėmis“ šiais metais vyksta didingoje erdvėje,
  reikalaujančioje išskirtinės kokybės – Valdovų rūmų kieme, Vilniuje.
  Programoje netrūksta kino klasikos ir originalių premjerų. Vienintelis
  dalykas, kurio gali pritrūkti – miegas kitą rytą, tačiau kava situaciją
  pataisys, o įspūdžiai pagelbės įveikti kasdienybės iššūkius. Šį kartą skirsime
  dėmesį filmui, kuris turėtų patraukti kiekvieno išsiilgusio maisto akims
  žiūrovo akį.
---

![Kadras iš filmo „Kaip žydėjimas vyšnios“ Kino teatro „Pasaka“ archyvas]({{site.baseurl}}/images/kaip-zydejimas-vysnios/visi.jpg)

Nors lietuviškas filmo pavadinimas asocijuojasi su gana nevienareikšmiškai vertinamos poetės eilėmis ar tradicine giminės susibūrimų daina, 2015 m. japonų filmas turi mažai ką bendro su pastarųjų estetika. Naomi Kawase darbas „Kaip žydėjimas vyšnios“ („An“ , 2015) atidarė 2015 m. Kanų kino festivalio „Ypatingo žvilgsnio“ (Un Certain Regard) programą. Tai – dramatiškas, bet itin subtilus pasakojimas apie trapų žmogaus ir gamtos grožį, apie dalykus, kurie nieko nekeičia ir tuo pačiu keičia viską.

Naomi Kawase yra mėgstama kino festivalių režisierė, ne pirmą kartą reprezentuojanti Japonijos kiną Europoje. Režisierė jau kelis kartus buvo pakviesta į Kanų festivalį, ne kartą dalyvavo 
konkursinėje programoje bei buvo žiuri narė. Naujausias jos darbas „Kaip žydėjimas vyšnios“, kurio 
originalus pavadinimas skamba kur kas mažiau poetiškai palyginti su lietuvišku vertimu („an“ yra 
raudonųjų pupelių džemas), yra lėta, sentimentali drama. Joje viskas vyksta taip ne 
kinematografiškai lėtai, kad kartais atrodo, jog žiūrėdamas ją, stebi tikrą kasdienį gyvenimą. Įdomu tai, kad filme vaizduojama japonų kasdienybė nesutampa su tuo, kaip įsivaizduojameTekančios 
Saulės šalies gyventojus ir jų veiklas. Visų pirma, Japonija – šalis, kurią matome kaip įkvėptą 
mokslinės fantastikos viso pasaulio ateitį –  robotų, elektronikos, aukščiausių dangoraižių, 
greičiausio transporto, ryškiausių  iškabų ir keisčiausių dalykų kraštą. Kita vertus, žiniasklaidoje sekdami straipsnius apie pirmuosius androidus, turinčius jausmus, vienatvės kamuojamus Tokijo korporacijų darbuotojus ir pamišusius dėl kompiuterinių žaidimų keistuolius, šiek tiek nerimaujame ir prisibijome ateities, kuri jau yra Japonijos dabartis. 

Naomi Kawase filme nėra nei dangoraižių, nei greitųjų traukinių, nei beprotiško gyvenimo tempo, 
nei robotų. Ar tai šiuolaikinė Japonija? Daugelis mūsų, paveiktų stereotipų apie šią tolimą šalį, 
nepatikės savo akimis. Siauros gatvelės, maži niekuo neįspūdingi namukai, tikrai ne 
moderniausios krautuvėlės ir šeimos restoranėliai. Vienoje iš tokių akies netraukiančių užeigų – 
kioske – darbuojasi pusamžis Sentaro (akt. Masatoshi Nagase). Jis gamina ir pardavinėja tradicinį 
saldumyną –  dorayaki blynelius su saldžiu raudonųjų pupelių įdaru. Krautuvėlė – mikropasaulis, 
kurio gyventojų ratas yra nusistovėjęs: kelios paauglės mokinės, mėgstančios draugiškai pasijuokti 
iš Sentaro, tylenė Vakana (akt. Kyara Uchida), kuri elgiasi kitaip nei visos merginos ir, atrodo, 
nerimauja dėl melancholiškai nusiteikusio Sentaro, ir kiti nuolatiniai lankytojai.

Nežinomo miesto gatvelės, kasdienis veikėjų gyvenimas ir buitis vaizduojami švelniomis japonų 
dailės spalvomis. Kaip ir bet kur kitur, didžiąją tikro gyvenimo (o būtent tokį ir siekia parodyti 
žiūrovui Naomi Kawase) dalį užima ne dramos ir viską apverčiančios aistros, o labai paprasti 
dalykai: abejonės, nepasitikėjimas savimi, šeimos džiaugsmai ir problemos, neapibrėžtos ateities 
laukimas ir baimė. Nori to žiūrovas ar ne, jis pamato, kad nepaisant visų kasdienių ir įprastų dalykų panašumų, kažkas vaizduojamame japonų gyvenime yra tikrai kitaip, nei esame pratę mes, Rytų 
Europos gyventojai. 

Labai organiškai į filmo pasakojimą įsilieja metų laikai. Be jokios abejonės sezoniškumas yra 
svarbus ne tik N. Kawase kuriamai istorijai, bet ir japonų kultūrai apskritai. Filmo veiksmas 
užsimezga pavasarį, kai žydi sakuros ir gimsta viskas, kas nauja. Būtent tokiu metu senyva moteris  
Tokue (akt. Kirin Kik) įsidarbina Sentaro krautuvėlėje. Jis žiūri į naują darbuotoją nepatikliai, trikdo jos amžius ir paslaptingumas, tačiau jam užtenka ryžto priimti senutę. Vasara – ramiausias ir laimingiausias metas, o rudenį atsiranda neapibrėžtos grėsmės nuojauta. Aišku, metų laikai siejami  su veikėjų išgyvenimais ne tik japonų kine, tačiau čia žydinčioms vyšnioms skiriama tiek dėmesio, kad net labiausiai į šiuolaikinę Japonijos populiariąją kultūrą pasinėręs žmogus savo pasąmonėje atranda tradicinę, ramybę ir harmoniją gamtoje atrandančią filosofiją. Sakuros joje ne šiaip sau žydintys medžiai, o proga sustoti, pažvelgti į švelnius žiedlapius ir pakeisti savo gyvenimą. Kai kam tokia išvada ir pats pabrėžtinai ilgo žiūrėjimo į žydinčias vyšnias faktas gali pasirodyti kaip bereikalingas patosas. 

Panašius jausmus gali sukelti ir pernelyg išsamus pasakojimas apie raudonųjų pupelių auginimą, 
rinkimą ir gaminimą. Tokue reikalauja, kad „pupelės būtų išgirstos“! Tokiu būdu pabrėžiama 
praeities tradicijų ir pagarbos gamtai svarba. Aišku, tai gali erzinti, juk atėję į kiną žiūrėti dramos, tikimės išgirsti ne apie pupelių nuotykius. Tačiau, kaip rodo patirtis, žiūrint japonų filmus lūkesčius ir norus geriausia palikti nuošaly, vis tiek viskas bus kitaip nei įsivaizduojate. 

Jau užsiminiau, kad Tokue įsidarbino Sentaro dorayaki  krautuvėlėje, tačiau tai nebuvo paprastas 
darbuotojo paieškos, įdarbinimo ir darbo procesas, kokį numato darbo kodeksas. Senolė praktiškai 
užkariavo darbdarvio pasitikėjimą, nugalėjo jo skeptišką požiūrį ir griežtą „Ne“, atnešusi jam 
naminio raudonųjų pupelių džemo. Jis paragauja ir, kaip to buvo galima tikėtis, pajaučia 
neapsakomą gastronominį malonumą. Ar tai netikėtas siužeto posūkis? Vargu. Paprastu 
vakarietišku žvilgsniu žiūrint, šis senolės veiksmas atrodo kaip tikrų tikriausia manipuliacija, kurios rezultatas nė kiek nestebina. Tokue iš atstumtos vargšės senolės tampa kone superheroje, kurios supergaliios yra gebėjimas viską priimti, grožėtis ir mylėti pasaulį nepriklausomai nuo to, koks jis yra. Taip, tai gali erzinti, stebinti, gluminti žiūrovą, pripratusį prie įvykių ir emocijų perkrautų siužetų. Jam tai atrodys nenatūralu. 

Ir tokia nesusipratusio žiūrovo reakcija bus absoliučiai natūrali. Ją gali iššaukti kompetencijos 
trūkumas: paprasčiausiai pamirštame, kad kitų kultūrų žmonės elgiasi visai kitaip ir reaguoja į 
paprastus dalykus kitaip, nei reaguotume mes. Teoriškai visi tai žinome, kasdienybėje ir vertindami kiną ar literatūrą – dažnai pamirštame ir turime nepamatuotų lūkesčių. Japonų kultūros atveju – tai itin ryški tendencija. Tikimės moderniųjų technologijų triumfo, o gauname šiuolaikinę senų tradicijų ir filosofinių nuostatų interpretaciją. Įdomu tai, kad japonų kasdienybėje tradicijos ir iš senų laikų atėjusios socialinio elgesio taisyklės iš tiesų galioja dabar. Jos niekada ir nebuvo nustojusios galioti. Mandagumo formos, tam tikras socialinės padėties pabrėžimas ir su juo susijusios normos yra sunkiai suvokiamos mūsų pasaulio krašte gyvenančiam eiliniam žmogui. Būtent todėl labai dažnai japonų meno kūriniai nėra lengvai priimami ir suprantami. Juk tai visada iššūkis: reikia atsiriboti nuo to, ką jau žinai, ir pabandyti priimti visiškai naują, bet puikų pasaulį.

Filmo „Kaip žydėjimas vyšnios“ veikėjai tikrai neišgyvena sukrečiančių meilės istorijų, nekuria 
pasaulinio garso muzikos hitų, negelbėja princesių ir tuo labiau pasaulio. Nuo filmo pradžios iki 
pabaigos įvyksta vos keli dalykai, tačiau situacija iš esmės nepasikeičia – herojai, jautę stoką, vis dar ją jaučia: Sentaro vis dar yra priklausomas, jo finansinė padėtis sunki, Vakanos likimas taip pat vargiai pasikeitė. Pragmatiniame, kasdienybės lygmenyje nepasikeitė niekas. Tačiau veikėjai, susipažinę vieni su kitais ir patyrę santykius, kokie jie yra, jaučiasi pasikeitę. Tai, be jokios abejonės, yra svarbiau nei laiminga pasakos pabaiga. Paklauskite savęs, kiek kartų realiame gyvenime matėte holivudiškai baltas šypsenas ir laimingas atomazgas (žinote, kai visi susituokia ir gyvena ilgai ir laimingai)? Manau, atvejų, kai nieko neįvyko, bet jautėtės visiškai kitaip, buvo daugiau. Apie tai ir pasakoja „Kaip žydėjimas vyšnios“ subtilia japonų grožio kalba.


![Kadras iš filmo „Kaip žydėjimas vyšnios“ Kino teatro „Pasaka“ archyvas]({{site.baseurl}}/images/kaip-zydejimas-vysnios/sentaro-ir-wakana.jpg)

![Kadras iš filmo „Kaip žydėjimas vyšnios“ Kino teatro „Pasaka“ archyvas]({{site.baseurl}}/images/kaip-zydejimas-vysnios/tokue.jpg)

![Kadras iš filmo „Kaip žydėjimas vyšnios“ Kino teatro „Pasaka“ archyvas]({{site.baseurl}}/images/kaip-zydejimas-vysnios/sentaro.jpg)